पश्चिम बङ्गालमा, नेपाली भाषालाई पश्चिम बङ्गाल सरकारले सन् १९६१ मा दार्जिलिङ जिल्ला र कालिम्पोङ र खरसाङको आधिकारिक भाषाको रूपमा मान्यता दिएको थियो।[२१] नेपाली भाषालाई भारतीय संविधानको आठौँ अनुसूचीमा समावेश गर्न सन् १९८० को दसकतिर भारतमा नेपाली भाषा आन्दोलन भयो।[२२] सन् १९७७ मा, भारतीय साहित्यको प्रवर्द्धनमा समर्पित संस्था साहित्य अकादमीले नेपालीलाई आधिकारिक रूपमा स्वीकार गरेको थियो।[२३] सिक्किमलाई भारतमा गाभिएपछि, सिक्किम आधिकारिक भाषा ऐन, १९७७ ले नेपालीलाई राज्यको आधिकारिक भाषाको रूपमा बनायो।[२४] २० अगस्ट १९९२ मा लोकसभाले नेपाली भाषालाई आठौँ अनुसूचीमा समावेश गर्ने प्रस्ताव पारित गर्‍यो।[२५]